Cyfrowe metody analizy tekstu w badaniach socjologicznych

## Opis warsztatów
Warsztaty adresowane są do socjologów i socjolożek zainteresowanych uzyskaniem zaawansowanej wiedzy na temat pracy z różnego rodzaju danymi tekstowymi (m.in. wywiady, artykuły prasowe, dokumenty urzędowe i archiwalne, zapisy komunikacji cyfrowej, ankiety z pytaniami otwartymi) w sposób uporządkowany i przy użyciu specjalistycznych narzędzi. Nacisk położony zostanie na prezentację metodologii oraz najnowszych technik w obszarze jakościowej i ilościowej analizy tekstu w kontekście ich praktycznego wykorzystania i połączenia z podejściami dobrze ugruntowanymi w naukach społecznych. Będzie to okazja nie tylko do rozszerzenia swojego repertuaru analitycznego, ale także do postawienia nowych pytań badawczych i spojrzenia na tekst z nowej perspektywy.

Warsztaty stanowią odpowiedź na trzy wyzwania:

1.	Wykładniczy przyrost danych tekstowych – w tym tzw. danych nieustrukturyzowanych, których opracowanie sprawia zazwyczaj wiele trudności – i rosnące zapotrzebowanie 
na automatyzację procesu ich przetwarzania i analizy.
2.	Rozwój infrastruktury naukowej, bazującej na metodach maszynowego przetwarzania języka naturalnego (NLP), która otwiera nowe możliwości pogłębionej analizy tekstu, ale której użycie wymaga specjalistycznej wiedzy i kompetencji.
3.	Oczekiwania ze strony instytucji i czasopism naukowych w zakresie systematyzacji analizy danych jakościowych, w tym zwłaszcza zastosowania wskaźników zgodności kodowania.

## Program 

Zajęcia przeprowadzone zostaną w formie zdalnej w wybrane środy i poniedziałki semestru zimowego 2020/2021 (godz. 8.00–11.00). Łącznie zaplanowanych zostało 6 tematów podzielonych na 9 spotkań. 

1. Komputerowo wspomagana analiza danych jakościowych z wykorzystaniem programu Atlas.ti, dr Maja Sawicka
2. Pozyskiwanie tekstów do analizy, projektowanie korpusów, praca z korpusami,	dr hab. Magdalena Derwojedowa, mgr Agnieszka Karlińska, CLARIN-PL 
3. Automatyczna analiza tekstu cz. I: przegląd dostępnych narzędzi, wydobywanie informacji i statystyk z tekstu (listy frekwencyjne, słowa kluczowe, kolokacje, nazwy własne)	mgr Agnieszka Karlińska, CLARIN-PL
4. Automatyczna analiza tekstu cz. II: analiza sieciowa z wykorzystaniem Gephi, modelowanie tematyczne, dr Maciej Maryl, mgr Agnieszka Karlińska
5. Korpusowa analiza metafor, dr hab. Magdalena Zawisławska
6. Pozyskiwanie, przetwarzanie i analiza danych z mediów społecznościowych, mgr Agnieszka Karlińska, dr Maja Sawicka

